Chapter - 80: Abasa

Ayaat - 1: তিনি ভ্রূকুঞ্চিত করলেন এবং মুখ ফিরিয়ে নিলেন।
Ayaat - 2: কারণ, তাঁর কাছে এক অন্ধ আগমন করল।
Ayaat - 3: আপনি কি জানেন, সে হয়তো পরিশুদ্ধ হত,
Ayaat - 4: অথবা উপদেশ গ্রহণ করতো এবং উপদেশ তার উপকার হত।
Ayaat - 5: পরন্তু যে বেপরোয়া,
Ayaat - 6: আপনি তার চিন্তায় মশগুল।
Ayaat - 7: সে শুদ্ধ না হলে আপনার কোন দোষ নেই।
Ayaat - 8: যে আপনার কাছে দৌড়ে আসলো
Ayaat - 9: এমতাবস্থায় যে, সে ভয় করে,
Ayaat - 10: আপনি তাকে অবজ্ঞা করলেন।
Ayaat - 11: কখনও এরূপ করবেন না, এটা উপদেশবানী।
Ayaat - 12: অতএব, যে ইচ্ছা করবে, সে একে গ্রহণ করবে।
Ayaat - 13: এটা লিখিত আছে সম্মানিত,
Ayaat - 14: উচ্চ পবিত্র পত্রসমূহে,
Ayaat - 15: লিপিকারের হস্তে,
Ayaat - 16: যারা মহৎ, পূত চরিত্র।
Ayaat - 17: মানুষ ধ্বংস হোক, সে কত অকৃতজ্ঞ!
Ayaat - 18: তিনি তাকে কি বস্তু থেকে সৃষ্টি করেছেন?
Ayaat - 19: শুক্র থেকে তাকে সৃষ্টি করেছেন, অতঃপর তাকে সুপরিমিত করেছেন।
Ayaat - 20: অতঃপর তার পথ সহজ করেছেন,
Ayaat - 21: অতঃপর তার মৃত্যু ঘটান ও কবরস্থ করেন তাকে।
Ayaat - 22: এরপর যখন ইচ্ছা করবেন তখন তাকে পুনরুজ্জীবিত করবেন।
Ayaat - 23: সে কখনও কৃতজ্ঞ হয়নি, তিনি তাকে যা আদেশ করেছেন, সে তা পূর্ণ করেনি।
Ayaat - 24: মানুষ তার খাদ্যের প্রতি লক্ষ্য করুক,
Ayaat - 25: আমি আশ্চর্য উপায়ে পানি বর্ষণ করেছি,
Ayaat - 26: এরপর আমি ভূমিকে বিদীর্ণ করেছি,
Ayaat - 27: অতঃপর তাতে উৎপন্ন করেছি শস্য,
Ayaat - 28: আঙ্গুর, শাক-সব্জি,
Ayaat - 29: যয়তুন, খর্জূর,
Ayaat - 30: ঘন উদ্যান,
Ayaat - 31: ফল এবং ঘাস
Ayaat - 32: তোমাদেরও তোমাদের চতুস্পদ জন্তুদের উপাকারার্থে।
Ayaat - 33: অতঃপর যেদিন কর্ণবিদারক নাদ আসবে,
Ayaat - 34: সেদিন পলায়ন করবে মানুষ তার ভ্রাতার কাছ থেকে,
Ayaat - 35: তার মাতা, তার পিতা,
Ayaat - 36: তার পত্নী ও তার সন্তানদের কাছ থেকে।
Ayaat - 37: সেদিন প্রত্যেকেরই নিজের এক চিন্তা থাকবে, যা তাকে ব্যতিব্যস্ত করে রাখবে।
Ayaat - 38: অনেক মুখমন্ডল সেদিন হবে উজ্জ্বল,
Ayaat - 39: সহাস্য ও প্রফুল্ল।
Ayaat - 40: এবং অনেক মুখমন্ডল সেদিন হবে ধুলি ধূসরিত।
Ayaat - 41: তাদেরকে কালিমা আচ্ছন্ন করে রাখবে।
Ayaat - 42: তারাই কাফের পাপিষ্ঠের দল।
